# Бөөрний хорт хавдар 
Монгол улсад бөөрний хорт хавдар хүн амын дунд зонхилон тохиолдох хорт хавдрын 8-р байранд ордог. 2019 онд 191 хүн бөөрний хавдраар оношлогдсон байна. 

Бөөрний хорт хавдрын бүх тохиолдлын 90%-ийг бөөрний эдийн хучуур эдээс гаралтай бөөрний эсийн карцином эзэлдэг. Хавдар ихэвчлэн нэг бөөрөнд үүсдэг боловч ховор тохиолдолд хоёр бөөрөнд үүсдэг. Бусад ховор тохиолддог хавдрын төрлүүд байдаг. Үүнд: 
- Шээсний замын эпител эсийн карцином нь шээсний сүв, бөөрний тэвшинцэрт үүсч болно. Үүнийг давсагны хавдрын адилаар эмчлэгддэг. 
- Вильмсын хавдар, хүүхдүүдэд элбэг тохиолддог хавдар. 

## Илрэх шинж тэмдэг ба оношлогоо
Бөөрний хорт хавдрын эхэн үед ямар нэгэн шинж тэмдэг илэрдэггүй.

#### Бөөрний хорт хавдрын үед дараах шинж тэмдгүүд илэрч болзошгүй. Үүнд:

- Цусаар шээх
- Гэмтэлтэй холбоогүй байдлаар нуруу эсвэл нурууны аль нэг талд байнгын хүчтэй бус өвдөлт мэдрэх
- Хэвлийд бондгор зүйл тэмтрэгдэх
- Даралт ихсэх 
- Байнга ядрах
- Богино хугацаанд, шалтгаангүйгээр турах
- Шалтгаангүй халуурах (ханиад томуугаар өвдөөгүй байхад)

#### Бөөрний хорт хавдрыг оношлоход дараах шинжилгээнүүдийг хийнэ.

- Шээсний шинжилгээ (шээсэнд цус болон бусад эмгэгийг илрүүлнэ)
- Цусны шинжилгээ (бөөрний хавдрын улмаас үүсэх цусны эсийн өөрчлөлтийг илрүүлнэ)
- Эдийн шинжилгээ (нарийн зүүгээр бөөрнөөс эдийн шинжилгээ авч эсийн өөрчлөлт байгаа эсэхийг микроскопоор шинжилнэ)
- Багажийн шинжилгээнүүд – хэт авиан шинжилгээ, цээжний рентген шинжилгээ, компьютер томограф (CT), соронзон резонанст томографи (MRI), позитрон ялгаруулах цацраг туяаны шинжилгээ (PET), радио изотоп ашиглан яс шинжлэх, судсаар тодосгогч бодис оруулан бөөрний тэвшинцэрийг шинжлэх зэрэг аргуудаар хавдар бусад эрхтэнд үсэрхийлсэн эсэхийг тодорхойлдог. 

## Үе шатыг тодорхойлох
Хорт хавдрын тархалт, хэмжээг компьютер томографи, радио изотопоор яс шинжлэх, цээжний рентген шинжилгээгээр тодорхойлно.

Бөөрний хорт хавдрын үе шатыг I – IV үе шат болгон TNM system, (T – хавдрын хэмжээ, N-тунгалгийн булчирхайн томрол, M-үсэрхийлэл) –ээр тогтоодог.

## Шалтгаан
Бөөрний хорт хавдрын шалтгаан тодорхойгүй боловч хавдар үүсэхэд дараах эрсдэлт хүчин зүйлс нөлөөлдөг. 

- Тамхи татах
- Фенацетин агуулсан өвдөлт намдаах эм хэт их хэрэглэх (энэ эмийг хэрэглэхийг хориглосон)
- Ажлын байран дээр шөрмөсөн чулуу (асбестос), кадми зэрэг бодисын нөлөөнд өртөх (барилгын ажилчин, хөлөг онгоцны засварчин, будагчин, хэвлэгч)
- Гэр бүлийн хүмүүс бөөрний хорт хавдраар өвдөж байсан эсэх 
- Таргалалт, илүүдэл жин 
- Цусны даралт ихсэх 
- Бөөрний архаг хууч өвчин 
- Эрэгтэйчүүдэд эмэгтэйчүүдээс илүү тохиолддог.

## Эмчилгээ
Бөөрний хорт хавдрын гол эмчилгээ нь мэс засал бөгөөд туяа эсвэл хими эмчилгээтэй хавсруулан хийж болно.

Бөөрний эсийн карцином хорт хавдрын үед ихэвчлэн бөөрийг авах (өөрчлөлттэй бөөрийг авах) мэс заслыг хийдэг. Бөөрөнд бага хэмжээний (4см-ээс бага) хавдартай, 2 бөөрөнд хоёуланд нь хавдартай, зөвхөн ганц бөөр ажилладаг бол бөөрийг хэсэгчлэн авах эрхтэн хадгалах мэс засал хийдэг. 

#### Давтамжит туяаны абляци
Давтамжит туяаны абляци нь өндөр эрчим бүхий энергийн долгионы тусламжтайгаар хаюдрын эсүүдийг дулаанаар нөлөөлж устгадаг. Хавдар руу зүү хийж, цахилгаан дамжуулж үйлчилдэг. 

#### Дархлаа эмчилгээ 
Дархлаа эмчилгээ нь биеийн дархлааны системийг дэмждэг бөгөөд бөөрний тархсан хавдрын үед хэрэглэх заалттай. Цитокиныг (дархлааны системийг идэвхжүүлдэг уураг) венийн судсаар эсвэл уухаар хэрэглэхэд хавдрын хэмжээ багасдаг. 

#### Бай эмчилгээ 
Бөөрний тархсан хавдар эсвэл хавдар түргэн ургалттай бол бай эмчилгээ хийхийг зөвлөдөг. Бай эмчилгээ нь эсийн өсөлтийг зогсоодог тодорхой молекулд нөлөөлдөг. Бай эмчилгээний эмийг уухаар эсвэл дуслаар хийдэг. Тирозин киназин дарангуйлагч (TKI) эмийг бөөрний тархсан хавдарт хэрэглэхэд уламжлалт хими эмчилгээтэй харьцуулахад илүү бага гаж нөлөө үзүүлж байна. 

#### Туяа эмчилгээ 
Стандарт туяа эмчилгээ нь бөөрний анхдагч хавдрын эмчилгээнд төдийлөн үр дүнгүй боловч бөөрний тархсан хавдрын үед хавдрын хэмжээ болон зовиурыг багасгах зорилгоор хэрэглэж болно. 

#### Хөнгөвчлөх эмчилгээ 
Хөнгөвчлөх эмчилгээ нь шинж тэмдгийг багасгах замаар амьдралын чанарыг дээшлүүлэх зорилготой юм. Бөөрний хавдрын хөнгөвчлөх эмчилгээ нь хавдрын тархалтыг удаашруулахын зэрэгцээ өвдөлтийг намдааж бусад шинж тэмдгийг багасгахад дэм болно. Эмчилгээнд туяа эмчилгээ, хими эмчилгээ болон эмийн бусад эмчилгээ ордог. 

## Тавилан
Хорт хавдрын хэлбэр, үе шат, хувь хүний нас, оношлогдох үеийн биеийн ерөнхий байдал зэргээс өвчний тавилан хамаарна. Бөөрний хавдар эрт үе шатандаа оношлогдсон ихэнх тохиолдолд тавилан харьцангуй сайн байдаг.

## Урьдчилан сэргийлэлт
Бөөрний хорт хавдрын гуравны нэг нь тамхинаас үүдэлтэй байдаг тул тамхи татахгүй байх хэрэгтэй.
