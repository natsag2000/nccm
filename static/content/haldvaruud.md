# Халдварууд

20-р зууны эхэн үед зарим төрлийн халдварууд амьтдад хавдар үүсгэдэг талаар ойлгодог болсон бол сүүлийн үед зарим төрлийн вирус, нян, шимэгчид нь хэд хэдэн төрлийн хавдрыг хүнд үүсгэдгийг тогтоосон байна. 
Дэлхий дахинаа хорт хавдрын шалтгааны 15-20 хувь нь халдварын гаралтай холбоотой байдаг байна. Харин манай орны хувьд 60 % нь халдварын гаралтай буюу урьдчилан сэргийлэх боломжтой хавдрууд эзэлж байна. Эдгээр хавдруудад: элэгний В, С вирусээс (Hepatitis B and C – HBC, HCV) үүдсэн элэгний хорт хавдар, Хүний папиллома вирустэй (Human Papilloma Virus – HPV) холбоотой умайн хүзүүний хорт хавдар, хеликобактер пилоригийн (Helicobacter pylori - H pylori) халдвартай холбоотой ходоодны хавдар ордог.
Гэвч халдвар авсан ч хавдар болох эсэх нь олон хүчин зүйлээс шалтгаалдаг. Тухайлбал, хеликобактерийн бактери нь ходоодны хавдар үүсэх эрсдлийг нэмэгдүүлэх боломжтой боловч та тамхи татдаг эсэх, таны идэж буй хоол хүнс болон бусад эрсдлүүд нөлөө үзүүлдэг.
