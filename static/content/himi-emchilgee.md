Хими эмчилгээ нь хорт хавдрын өсөлтийг зогсоох, устгах үйлдлийн механизм агуулсан “эс хордуулах” эмийн тусламжтай хийгддэг. Хими эмчилгээнд ихэнхдээ хэд хэдэн эмийг хавсарч эсвэл заримдаа дан эмийг хэрэглэдэг бөгөөд эмчилгээний төлөвлөгөөг дараах хүчин зүйлээс хамааран сонгодог. Үүнд:

- Хорт хавдрын гарал
- Биеийн аль хэсэгт үүссэн хавдар
- Биеийн эрүүл мэндийн ерөнхий байдал 
- Хорт хавдрын биед үзүүлж буй нөлөөлөл

“Дан” хими эмчилгээнд 5 фторурацил буюу флюурацил, доксорубицин буюу адреомицин гэх мэт тариаг дангаар хийдэг.

Хоёр буюу түүнээс дээш төрлийн хими эмчийн бэлдмэлийг хамтад нь эсвэл дааврын бэлдмэлтэй хавсарч эмчилгээний практикт хэрэглэхийг “нийлмэл” хими эмчилгээ гэдэг. Нийлмэл эмчилгээний явцад эс хордуулагч эмийг хавдрын эсийн эсрэг үйлчилгээгүй антидот эм бэлдмэлтэй хавсарч хэрэглэдэг. Жишээ нь, хавдрын эсрэг метотрексатыг хийснээс хойш 24-48 цагийн дотор лейковарин гэдэг антидот эмийг хэрэглэж болно. Антидот лейковарин эм нь  эрүүл эд, эсийг метотрексат эмийн хордуулах нөлөөнөөс хамгаалах үйлдэл үзүүлдэг онцлогтой юм.

Хими эмчилгээ нь тодорхой хоног, мөчлөгийн дагуу хийгддэг тул та эмчилгээгээ таслахгүйгээр хугацаандаа хийлгэх шаардлагатай. Курс эмчилгээг хуваарийн дагуу хийлгэх нь эмийн үр нөлөө, эмчилгээнд чухал нөлөөтэй байдаг. Цусны шинжилгээний хариунаас хамаарч хими эмчилгээний хугацааг эмч хойшлуулж болно. 

Хими эмчилгээ хийхгүй байх заалтууд:{.font-bold}

-    Тухайн хавдар химийн эм бэлдмэлүүдэд мэдрэг бус, өвчтөний амьдрах хугацаанд нөлөөлөхгүй тохиолдолд, 
-    Клиникийн хувьд шинж тэмдэг бүдэг, шинж тэмдэггүй, удаан ургалттай хавдрын үед,
-    Эмчилгээний үр дүнг тооцох боломжгүй өвчтөнд их хэмжээний гаж нөлөөг хянаж чадахгүй тохиолдолд,
-    Амьдралын чухал эрхтэнүүд, амьсгал, судас, бөөр, элэгний үйл ажиллагааны хүнд хэлбэрийн дутагдлын үед
-    Хавдрын сүүлийн шатанд байгаа, хүнд хэлбэрийн тураалтай, цус багадалттай тохиолдолд, сэтгэцийн талаас дэмийрэх, самуурах, ухаан алдах, шинж тэмдгүүд илэрсэн тохиолдолд зэрэг үед хими эмчилгээ хийгддэггүй.

Хими эмчилгээг хэрхэн хийх вэ?{.font-bold}

Химийн эмчилгээг 2 аргаар хийдэг. Үүнд:

- Тарилга эмийн хэлбэр: венийн судас, булчинд, арьсан дор хийнэ
- Уух эмийн хэлбэр

Хими эмчилгээний үед гарах зохисгүй нөлөө{.font-bold}

Эмчилгээний явцад гарах зохисгүй нөлөө нь тухайн хүний биеийн байдал, хорт хавдрын төрөл, хэрэглэж буй эм зэргээс хамаардаг. Энэ үед ядрах, дотор муухайрах, өвдөлт үүсэх, үс унах, цус багадах зэрэг зохисгүй нөлөө илэрч болно.  Эдгээр зовиураас сэргийлэхийн тулд дараах арга хэмжээг авах боломжтой.

Ядрахаас хэрхэн сэргийлэх вэ?{.font-bold}

- Өөртөө амрах хугацаа гаргах, ойр ойрхон амрах
- Хамгийн чухал зүйлдээ энергиэ зарцуулах
- Ойрын зайнд алхах, хийхэд хялбар дасгал хөдөлгөөн хийх
- Бясалгал, мөргөл хийх
- Чадах чинээгээрээ сайн идэх, шингэн их уух, бага багаар хооллох
- Өдрийн тэмдэглэл хөтөлж, ажлаа сайтар төлөвлөх

Дотор муухайрах, огиудас хүрэхээс хэрхэн сэргийлэх вэ?{.font-bold}

- Бөөлжилтийн эсрэг граносетрон, ондансетрон, торекан, метоклопрамид, домперидон гэх мэт эм бэлдмэл хэрэглэх
- Хоолны цагийн өмнө, хойно дор хаяж 1 цагийн өмнө эсвэл дараа шингэн уух, шингэн зүйлийг бага багаар уух
- Бага багаар олон удаа хооллох
- Бүлээн хоол хүнс хэрэглэх, хүйтэн хоол унд идэхээс зайлсхийх
- Хоолоо сайн шингээхийн тулд сайн зажилж идэх
- Алим, усан үзмийн шүүс зэрэг нэмэлт чихрийн орцгүй, цэвэр шүүс уух
- Гаа, исгэлэн амттай чихэр идэх
- Сул чөлөөтэй хувцас өмсөх
- Огиудас хүрч байгаа үед удаанаар гүнзгий амьсгаа авах
- Найз нөхөд, гэр бүлийнхэнтэйгээ юм ярих, хөгжим сонсох, зурагт үзэх зэргээр өөрийгөө сатааруулах
- Хурц үнэртэй зүйлсээс зайлсхийх
- Чихэрлэг, шарсан, хуурсан, өөх тостой хоолноос татгалзах
- Хоол идсэний дараа дор хаяж 2 цагийн дотор хэвтэхгүй байх
- Эмчилгээний үед бөөлжиж байгаа бол эмчилгээнээс өмнөх хэдэн цагт юм идэхгүй байх

Өвдөлтийг хэрхэн хянах вэ?{.font-bold}

- Өвдөлт намдаах диклофенак, трамадол гидрохлорид, димедрол, анальгин, промедол зэрэг эмүүд болон хүчтэй өвдөлтийг намдаах кодеин фосфат, морфин сульфат, морфин гидрохлорид зэргийг тусгай жорын дагуу эмчийн хяналтан дор хэрэглэх
- Өвдөлт архагшиж, байнга өвдөж байгаа бол өвдөлтийн эмээ тогтсон хуваарийн дагуу уух
- Хуваарийн дагуу уух эмийн тунг алгасахгүй байх
- Өвдөлтийн эсрэг эм ууж байгаа үедээ тайвшруулах, амраах дасгал хийх

Үсээ хэрхэн арчлах вэ?{.font-bold}

- Эмчилгээний үед зөөлөн эмчилгээний шампунь хэрэглэх
- Зөөлөн сам хэрэглэх
- Үсээ бүлээнээр үлээлгэж хатаах
- Үсээ богиносгож тайруулах
- Үс унаж байгаа бол хуйхаа хамгаалахын тулд нарны халхавч, малгай, алчуур зүүх
- Үс унасан бол хиймэл үс хэрэглэх

Цус багадалтаас хэрхэн сэргийлэх вэ?{.font-bold}

- Улаан эсийн тоо цөөн байвал цус сэлбэх эсвэл эритропоэтин эмийг хэрэглэх
- Цус багадвал сайн амрах, өдрийн цагаар дуг хийх
- Өдөрт хийдэг зүйлсээ багасгаж, зөвхөн зайлшгүй чухал зүйлээ хийх
- Тэнцвэртэй шим тэжээлтэй хоол хүнс хэрэглэх
- Босохдоо толгой эргэхээс сэргийлэн, огцом бус, зөөлөн, аажим босох
