# Хөнгөвчлөх тусламж үйлчилгээ {.my-2}

Хөнгөвчлөх тусламж үйлчилгээ гэдэг нь илааршуулах эмчилгээ авах найдлагагүй болж, амьдралын төгсгөлийн шатанд орсон хүнд өвчтэй хүн болон түүний гэр бүлийнхэнд амьдралын чанарыг нь дээшлүүлэх, нийгэм-сэтгэл зүйн, сэтгэл санааны дэмжлэг үзүүлэх, өвчтөний өвдөлт ба бусад зовиур шаналгааг хөнгөвчлөхөд чиглэсэн асаргаа, сувилгаа, эмчилгээ, сургалт, удирдлага зэрэг цогц үйлчилгээ юм. 

Хэн нэгэн хүндээр өвдөж, асаргаа шаардлагатай болох нь дан ганц өвчтөний биш, гэр бүлийн асуудал байдаг. Ойр дотны хүнээ асарч сувилахын тулд ихэнх тохиолдолд гэр бүлийн аль нэг гишүүн сурч боловсрох, ажил хөдөлмөр эрхлэх боломжгүй болж, тэр хэрээр өрхийн төсөв хүндэрч, санхүүгийн болон сэтгэл зүйн дарамтанд ордог. Хөнгөвчлөх тусламж үйлчилгээг зөв зохистой хүргэснээр ихэнх тохиолдолд өвчтөн зовиур шаналгаагүй амьдрах, амьдрах хугацааг уртасгах боломжтой болдог. Иймээс хүндээр өвдөж, асаргаа шаардлагатай болсон өвчтөн мэргэжлийн баг, байгууллагаас хөнгөвчлөх тусламж, үйлчилгээ авах боломжтой байх нь өвчтөнг хүнд өвчин, түүнтэй холбоотой сэтгэл зүйн зовиур шаналгаанаас байж болох дээд хэмжээнд ангижруулаад зогсохгүй, гэр бүлийн гишүүдийн эрхийг хамгаалахад чухал ач холбогдолтой.

Манай улсад анх 2000 онд хөнгөвчлөх тусламж үйлчилгээний тасгийг Соросын сангийн тусламжтайгаар Хавдар Судлалын Үндэсний Төвд байгуулж, 2005 оноос улсын төсвийн санхүүжилтээр иргэдэд үнэ төлбөргүй үйлчилж ирсэн. Сүүлийн үед дүүргүүдийн Эрүүл Мэндийн Нэгдэл, Шүүхийн Шийдвэр Гүйцэтгэх Ерөнхий Газрын харьяа эмнэлэгт хөнгөвчлөх эмчилгээний өрөөгөөр (палат) үйл ажиллагаа явуулж байна. Түүнчлэн хувийн хэвшлийн хөнгөвчлөх тусламж үйлчилгээний хосписууд ажиллаж байна. 

Хөнгөвчлөх тусламж үйлчилгээ үзүүлдэг газрын жагсаалт

| № | Байгууллагын нэр                   | Харилцах утас        |
|---|------------------------------------|----------------------|
| 1 | ХСҮТ- Хөнгөвчлөх эмчилгээний тасаг | 11 452510            |
| 2 | “Найдвар” хоспис                   | 8049-0711            |
| 3 | “Ивээл” хоспис                     | 7011-2032            |
| 4 | “Грийн хоум” хоспис                | 11 462989            |
| 5 | “ Бриллиант” хоспис                | 11 452712, 8805-0848 |
| 6 | “ Улаанбаатар” хоспис              | 7811-9999            |

