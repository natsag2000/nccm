# Давсаг 

## Давсагны хорт хавдар гэж юу вэ? 

Давсагны хорт хавдар гэдэг нь давсганд хэвийн бус хавдрын эс хяналтгүйгээр өсөж үржихийг хэлнэ.

Хэд хэдэн төрлийн давсагны хорт хавдар байдаг:
- Уротелиалын карцином буюу шилжвэр эсийн карцином нь давсагны дотор хананд байх уротелиал эсээс үүсдэг ба давсагны хорт хавдрын хамгийн өргөн тохиолддог хэлбэр (80-90%) юм.
- Хавтгай эсийн карцином нь давсагны дотор талын нимгэн, хавтгай эсээс үүсэлтэй.
- Аденокарцином нь цөөн тохиолддог, давсагны салс ялгаруулдаг эсээс үүсэлтэй.

## Давсагны хорт хавдрын шинж тэмдгүүд 

Давсагны хорт хавдрын үед цустай шээх шинж тэмдэг хамгийн өргөн тохиолддог бөгөөд ихэвчлэн гэнэт илэрдэг ба өвдөлтгүй байдаг онцлогтой.

Мөн түүнчлэн дараах шинж тэмдгүүд ч илэрч болно:

- Шээхэд зовиуртай байх
- Шээхэд халуу оргих
- Ойр ойрхон шээх
- Цустай шээх
- Хэвлийн доогуур эсвэл нуруугаар өвдөх

## Давсагны хорт хавдрын шалтгаан
Давсагны хорт хавдрын шалтгаан тодорхойгүй боловч хавдар үүсэхэд нөлөөлөх дараах эрсдэлт хүчин зүйлс байдаг. Тухайлбал :
- Тамхи татах
- Бөс даавуу, резин, газрын тос гэх мэт бүтээгдэхүүний үйлдвэр ажлын байранд зарим химийн нэгдлүүдийн нөлөөнд өртөх
- Циклофосфамид зэрэг химийн эмчилгээ хийлгэх
- Чихрийн шижин
- Удамшил
- Давсагны архаг үрэвсэл.

## Давсагны хорт хавдрын оношилгоо

Давсагны хавдрыг оношлох хэд хэдэн шинжилгээ байдаг. Үүнд:

#### Цусны шинжилгээ
Цусны шинжилгээгээр таны биеийн ерөнхий байдлыг үнэлнэ.

#### Шээсний шинжилгээ
Шээсэнд цус, бактер, хорт хавдрын урьдал эс, хорт хавдрын эсүүд байгаа эсэхийг тогтооно.

#### Компьютер томограф
Компьютер томограф шинжилгээгээр давсаг болон ойролцоох эрхтэнүүдийн гурван хэмжээст зургийг авч хорт хавдрыг илрүүлдэг. 

#### Хэт авиан шинжилгээ
Хорт хавдрын хэмжээ, хязгаарыг хэт авиагаар шинжилдэг боловч бага хэмжээний хорт хавдрыг энэ аргаар оношлоход хэцүү байх талтай.

#### Давсаг дурандах, эдийн шинжилгээ
Давсагны дотор талыг шинжлэн хавдрыг оношлох гол арга нь давсаг дурандах (цистоскопи) юм. Хэрэв хэвийн бус эд илэрвэл тэр хэсгээс эдийн шинжилгээнд зориулан биопси (сорьц) авдаг.

## Давсагны хорт хавдрын эмчилгээ
### Үе шат
Компьютер томограф, ясны радио идэвхит шинжилгээ, цээжний рентген зэрэг шинжилгээгээр хорт хавдрын үе шатыг тодорхойлно.

Давсагны хавдрын үе шатыг I – IV хүртэл  TNM system (Т-хавдрын хэмжээ, N-тунгалгийн булчирхайн томрол, M-үсэрхийлэл)–ээр тогтоодог. Хорт хавдрын үе шатыг тодорхойлсноор эмч танд тохирох хамгийн тохиромжтой эмчилгээний төлөвлөгөөг гаргана.

### Эмчилгээний төрлүүд 
Давсагны гадаргууд байрласан хорт хавдрыг мэс засал болон дархлаа эмчилгээ зарим тохиолдолд хими эмчилгээгээр эмчилдэг.

#### Мэс засал
Давсагны өнгөц хавдрыг дурангийн аргаар мэс засал хийж авдаг. Мөн лазер эмчилгээний тусламжтайгаар хорт хавдрын эсийг түлэх буюу устгадаг. 

#### Дархлаа дэмжих эмчилгээ
Инвазив бус буюу нэвчээгүй давсагны хорт хавдрын үед дархлаа дэмжих эмчилгээ хийдэг. Давсагны хорт хавдрын ургалтыг зогсоох, удаашруулах зорилгоор дархлаа дэмжих нөлөөтэй БЦЖ вакциныг хэрэглэнэ.  БЦЖ (BCG буюу Bacillus Calmetter-Guérin) вакциныг сүрьеэгээс урьдчилан сэргийлэх зорилгоор хэрэглэдэг.

#### Хими эмчилгээ
Хими эмчилгээ нь хорт хавдрын эсийг гэмтээн, устгадаг. Инвазив бус хорт хавдрын үед давсган дотор хими эмчилгээний эмийг хийж эмчилнэ.

Инвазив буюу нэвчиж ургасан хорт хавдрыг ихэвчлэн мэс заслаар эмчлэх боловч туяа эмчилгээ мөн хийдэг. Зарим тохиолдолд хими эмчилгээг нэмж хэрэглэдэг.

Хэрэв мэс засалд орох боломжгүй бол туяа эмчилгээг хими эмчилгээтэй хавсруулж эсвэл дан туяа эмчилгээгээр, эсвэл дан хими эмчилгээгээр хорт хавдрыг эмчилнэ.

### Давсагны хавдрын тавилан
Тухайн хувь хүний нөхцөл байдлаас хамаардаг тул өвчний тавиланг яг тодорхойлон таамаглах нь боломжгүй юм. Гэхдээ эмч танд таны өвчний байдал, хавдрын хэлбэр, шинжилгээний үр дүн, хавдрын үе шат, нас, биеийн ерөнхий байдал, өвчилж байсан эсэхийг харгалзан тавиланг таамаглан хэлж болно.

### Давсагны хорт хавдраас урьдчилан сэргийлэх
Давсагны хорт хавдраас урьдчилан сэргийлэх боломжгүй боловч амьдралын идэвхитэй хэв маягаар амьдарч, дам тамхидалт, дээр дурьдсан химийн бодистой харьцахаас зайлсхийх зэргээр хорт хавдар үүсгэх эрсдлийг бууруулах боломжтой.


