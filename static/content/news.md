# Мэдээ

Хавдрын үндэсний зөвлөл ТББ нь дэлхийн 68 орны 180 гишүүн байгууллага бүхий АНУ-ын Сэйнт Жүүдийн Хүүхдийн Судалгааны Төвийн Дэлхийн Альянсын анхны албан ёсны хамтрагч төрийн бус байгууллагуудын нэг боллоо. Энэ нь манай байгууллагын хувьд олон улсын дэмжлэг, хамтын ажиллагаа, сургалтанд оролцох үүд хаалгыг нээхээс гадна дэлхийн өнцөг булан бүрт хүүхдийн амь насыг аварч, эмчлэх хамтын том зорилгод нэгдэж өөрийн хувь нэмрээ оруулах боломж олгож байгаа юм.

Энэхүү альянсын гишүүн болох нь бидний хувьд нэр төрийн хэрэг юм. Гишүүнээр сонгогдохын тулд  Сэйнт Жүүдийн Хүүхдийн Судалгааны Төвийн хандив босгох байгууллага болох ALSAC байгууллагын үнэлгээнд хамрагдаж, олон шалгуурыг давж байж сонгогддог. 

Хавдрын үндэсний зөвлөл ТББ-ын үүсгэн байгуулагч Б.Цэцэгсайхан: “Манай байгууллагын хувьд хүүхдийн хавдрын чиглэлийн дэлхийн хамгийн том сүлжээний нэг хэсэг болж сонгогдсон нь нэр төрийн хэрэг бөгөөд түүхэн үйл явдал юм”. Дэлхийн хэмжээний том хамт олны хэсэг болж байгаа нь үүсгэн байгуулагч миний хувьд зүүд, мөрөөдөл шиг санагдаж байна. ALSAC сангийн зүгээс олгосон хамтын ажиллагаа, туршлага мэдлэг хуваалцах чадавхижуулах сургалтууд нь бүх хүүхдийн амь насыг аварч, эмчлэх боломж олгох хамтын том зорилгод хүрэх боломж олгоно гэдэгт итгэлтэй байна. 

Сэйнт Жүүдийн Хүүхдийн Судалгааны Төвийн Дэлхийн Альянс нь 2018 онд байгуулагдсан дэлхийн хэмжээний санаачлага бөгөөд хавдартай хүүхдүүдийн амьдрах чадавхийг нэмэгдүүлэх, эмнэлгийн тусламж үйлчилгээг сайжруулах нэгдсэн зорилготой байгууллага, хувь хүмүүсийг эгнээндээ нэгтгэсэн юм. Сэйнт Жүүд нь хүүхдийн хавдрын тусламж үйлчилгээг сайжруулах дэлхийн энэ том санаачлагад 100 сая доллар хандивласан билээ.

Сэйнт Жүүдийн Хүүхдийн Судалгааны Төв нь ашгийн бус, дэлхийн хэмжээнд хүүхдийн хавдрын судалгаа шинжилгээний хамгийн нэр хүндтэй эмнэлгийн нэг юм. Энэ эмнэлэгт эмчлүүлж буй нэг ч гэр бүл, ямар ч төлбөр төлдөггүй бөгөөд дэлхийн өнцөг булан бүрээс жилд 8,600 өвчтөн эмчлэгддэг билээ. Сүүлийн 60 жилийн хугацаанд, уг төвийн судалгаа, шинжилгээ, эмчилгээний үр дүнд АНУ-д хавдартай хүүхдийн амьдрах чадвар 20 хувиас 80 хувь, зарим хавдрын хувьд бүр 94% хүрсэн байна. 

