# Тархи 
# Тархины хорт хавдар 

Тархины анхдагч хорт хавдар нь тархинд үүсч, бусад эрхтэнд бараг үсэрхийлдэггүй, тархины хоёрдогч хорт хавдар гэхдээ бусад эрхтэнд үүсч тархинд үсэрхийлсэн байдаг. 40 гаруй төрлийн тархины хорт хавдар байдаг боловч үндсэн хоёр хэлбэрт хуваадаг:
- Хоргүй хавдар – удаан өсч, бараг үсэрхийлдэггүй. Менингиом (тархины зөөлөн бүрхүүлийн хавдар), нейром (мэдрэлийн эсийн хавдар), өнчин тархины хавдар, краниофарингиом (гавлын хавдар)зэрэг хэлбэрээр тохиолдоно.
- Хортой хавдар – хавдрын эсүүд тархи, нугасруу үсэрхийлдэг. Астроцитома (астроцитэсийнхавдар), олигодендроглиом, глиобластом, холимог глиом зэрэг хэлбэрээр тохиолдоно.

2019 онд 57 тархи, мэдрэлийн хавдрын тохиолдол эрэгтэйчүүдийн дунд бүртгэгдсэн байна. 0-19 насны хүүхдийн дунд зонхилон тохиолдох хорт хавдрын 18%-ийг тархи, мэдрэлийн хавдар эзэлж байсан байна. 

### Тархины хорт хавдрын шинж тэмдгүүд

Тархины хорт хавдрын эхний шинж тэмдэг бол толгой өвдөх байдаг.Толгойн өвдөлт хөнгөн, хүнд, тогтмол эсвэл намжилт, дахилттай байж болно.  Гэвч толгойн өвдөлт бүр тархины хавдар биш байх боловч тотмол толгой өвдөх зовиур илэрч байвал эмчид хандах нь зүйтэй.

Тархины хорт хавдрын үед дараах шинж тэмдгүүд илэрч болно:
- Ярихад түвэгтэй болох,хэлэх гэж бодсон үгээ санахгүй болох
- Харах, сонсох, үнэрлэх, амтлах мэдрэхүй өөрчлөгдөх
- Таталт илрэх: Хүнд хэлбэрийн (бүх бие татах) эсвэл дунд зэргийн (богино хугацаанд ухамсарт үйл ажиллагаа, мэдрэхүй алдагдах эсвэл булчин татвалзах)
- Биеийн зарим хэсэг сулрах, саажих
- Тэнцвэр алдагдах
- Ерөнхийдөө ууртай, идэвхгүй, нойрмог болох эсвэл хувь хүний зан чанар өөрчлөгдөх
- Дотор муухайрах, бөөлжих.

### Тархины хорт хавдрын шалтгаан

Тархины хорт хавдрын шалтгаан тодорхойгүй боловч хавдар үүсэхэд нөлөөлөх дараах эрсдэлт хүчин зүйлс байдаг.Тухайлбал :
- Тархи, нугасны зарим хавдар удамшлын хүчин зүйл буюу генетикийн шалтгаантай холбоотой байдаг
- Толгойд өндөр тунгийн цацрагийн нөлөөлөлд өртсөн

### Тархины хорт хавдрын оношлогоо

Эмч тархины хорт хавдар гэж сэжиглэвэл тархины хэсгүүдийн үйл ажиллагааг шинжлэхдээ рефлекс, булчингийн хүч, зүүний хатгалтыг мэдрэх чадвар болон халуун хүйтний ялгааг мэдрэх чадвар зэргийг шалгана. Хавдрын ургалтын улмаас гавлын дотоод даралт ихсэн нүд бүлтийж, нүдний мэдрэл дарагдсан эсэхийг нүдний угийг дурандаж  тогтоодог.
Тархины хавдрыг ихэвчлэн соронзон резонанст томограф шинжилгээ (MRI) болон компьютер томограф (CT) шинжилгээгээр оношлодог.
Зарим тохиолдолд бусад шинжилгээнүүдийг хэрэглэдэг.Үүнд:
- Соронзон резонанст спектроскопи
-	Позитрон ялгаруулах цацраг туяаны шинжилгээ (РЕТ)
-	Нэг фотон цацрагт компьютертомограф
-	Нугасны ус авах хатгалт

### Тархины хорт хавдрын эмчилгээний төрлүүд

#### Үе шатнаас хамааран эмчлэх

Соронзон резонанст томограф шинжилгээ(MRI), компьютер томограф (CT) болон бусад шинжилгээний үр дүнд үндэслэн хавдрын үе шатыг тогтооно. Энэ нь хавдрын хэмжээ, үсэрхийлэл зэргийг харуулдаг.
Тархины хавдрын ургалт, эргэн тойрны эдэд нэвчсэн байдлаар нь I-ээс IV-р үе шат болгон ангилна. I , II-р үедээ хавдрын ургалт хамгийн удаан байх бөгөөд бага хэмжээний хавдар гэх бол IV-р үе шатанд хамгийн хурдан ургадаг. 

#### Эмчилгээний төрлүүд 
Тархины хавдрыг дан мэс засал, хими, туяа, даавар эмчилгээний эсвэл тэдгээрийг хавсруулан хэрэглэж болно.
Зарим хавдрыг мэс заслын аргаар (краниотоми)бүрэн авч болдог. Мэс заслын дараа туяа эмчилгээ хийснээр хавдрын ургалтыг зогсоож, амьдрах хугацааг нэмэгдүүлдэг. Глиобластом хавдрын үед темозолимидэмийг туяа эмчилгээний явцад хавсруулан хэрэглэх, эсвэл туяа эмчилгээний дараа хэрэглэхэд үр дүнтэй байдаг.
Хэрэв хавдрыг авах боломжгүй бол эмчилгээний зорилго нь хавдрын өсөлтийг удаашруулж, хавдрын хэмжээг багасгах, эргэн тойрны хаванг бууруулах зэрэг шинж тэмдгийг намдаахад чиглэнэ.Түүнчлэн туяа эмчилгээг темозоломидтэй хавсруулан эсвэл дангаар нь хийж болно.

### Тархины хорт хавдрын тавилан

Хавдрын хэлбэр, үе шат, тухайн хүний нас, оношлогдох үеийн биеийн ерөнхий байдал зэргээс хувь хүний тавилан хамаардаг.
Хоргүй хавдрыг бүрэн авч болдог бөгөөд эмчилгээний үр дүн сайтай байдаг. Хортой хавдрын хувьд хавдрын ургалтын хурд болон эмчилгээний үр дүн зэргээс тавилан хамаарна.
 
### Тархины хорт хавдраас урьдчилан сэргийлэх
Одоогоор тархины хорт хавдраас урьдчилан сэргийлэх батлагдсан арга байхгүй байна.

