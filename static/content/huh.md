# Хөхний хорт хавдар

## Хөхний хорт хавдар гэж юу вэ?
Хөхний хорт хавдар нь Монгол эмэгтэйчүүдийн дундах хорт хавдрын өвчлөлөөр дөрөвдүгээр байр, дэлхий дахинаа нийт эмэгтэйчүүдийн хорт хавдрын шалтгаант нас баралтын дунд 2-р байрыг эзэлж байна.

Хөхний хорт хавдар гэдэг нь сүүний булчирхайн суваг эсвэл хэлтэнцэрийн дотор талын хучуур эддэх эсүүдийн хэвийн бус ургалт юм. Хавдрын эдгээр  эсүүд хяналтгүй үржиж, биеийн бусад хэсгүүд рүү тархах аюултай. 

## Хөхний хорт хавдрын шинж тэмдгүүд
Зарим хүмүүст тэмдэг илрэхгүй байж болох бөгөөд эмчийн үзлэг эсвэл маммограмын шинжилгээгээр оношлогддог.

Хөхний хорт хавдрын үед илэрч болох тэмдгүүд:

- Хөхөнд бэрсүү үүсэх, суганы тунгалгийн зангилаа томрох
- Хөхний толгой цааш орох
- Хөхний хэлбэр хэмжээ өөрчлөгдөх
- Хөхний толгойноос шүүдэс гарах
- Хөхний арьс татагдах, хонхойх, зарим хэсэгт арьс нь зузаарах 
- Хөхний арьс улайх эсвэл тууралт гарах
- Ховор тохиолдолд өвдөлт илэрнэ. Хэдийгээр хөхөнд гарах эмгэг өөрчлөлтүүдийн ихэнхи нь хорт хавдрын бус шалтгаантай байдаг ч, хэрвээ танд дээр дурьдсан шинжүүд илэрвэл цаг алдалгүй эмчид хандаарай.

## Хөхний хорт хавдрын шалтгаанууд
Хэдийгээр хөхний хорт хавдрын шалтгаан бүрэн тодорхойгүй боловч, дараах эрсдэлт хүчин зүйлс нөлөөлдөг:

- Хөгшрөл
- Удамшил, гэр бүлийн түүх
- BRCA2, BRCA1, CHEK2 гэсэн генүүдийн удамшсан мутац
- Гормоны ( Эм бэлгийн дааврын ) нөлөөлөл (физиологийн эсвэл эм )
- Өмнөх хөхний хоргүй хавдрын онош
- Таргалалт 
- Дасгал хөдөлгөөний хомсдол
- Согтууруулах ундааны хэрэглээ 
- Түүнчлэн цацраг туяа нөлөөлөх эрсдэлтэй гэж үздэг. 

## Хөхний хорт хавдрын эрт илрүүлэг
30-аас дээш насныхан 3 жил тутам хөхний үзлэг хийлгэж, маммограм ( хөхний зураг авахуулах ) зэргээр хорт хавдрыг эрт илрүүлэх боломжтой. Түүнчлэн сар тутам өөрөө хөхөө шинжих буюу сарын тэмдэг ирсний дараа хөх зөөлөрч эмзэглэл багатай болсон үед хийхэд тохиромжтой. 

## Хөхний хорт хавдрын оношилгоо
Хэрвээ танд дээр дурьдсан шинжүүд илэрвэл онош тодруулах зорилгоор дараах шинжилгээнүүдийг хийлгэх боломжтой:

#### Маммограм ( Mammogram)
Маммограм нь бодит үзлэгээр илрүүлэх боломжгүй жижиг голомтыг рентген туяаны тусламжтайгаар илрүүлдэг арга юм.

#### Хөхний ЭХО ( Ultrasound )
Хэрэв маммограмаар ямар нэгэн голомтод өөрчлөлт илэрвэл хөхний эхо шинжилгээ хийдэг. Энэ нь өвдөлт зовиургүй хийгдэх шинжилгээ юм. 

#### Эдийн шинжилгээ - Биопси ( Biopsy ) 
Хөхний эдээс микроскопын тусламжтайгаар харахын тулд хөхний эдээс сорьц авахыг хэлнэ. Биопси шинжилгээгээр хөхний хавдрыг хортой, хоргүй эсэхийг ялган оношилдог. 

#### Бусад скан
Хэрвээ хөхөнд хавдар илэрвэл, мөн хавдар нь биеийн бусад хэсэгт тархсан магадлалтай байвал компьютер томограф ( СТ ) эсвэл соронзон резонанст томограф ( MR ) зэрэг шинжилгээнүүдийг хийлгэх хэрэгтэй.

## Хөхний хорт хавдрын эмчилгээ
Хавдрын эмчилгээ нь түүний хэмжээ, үе шатаас хамаардаг.

#### Үе шат 
Хөхний хорт хавдрын хэмжээ, суганы тунгалгийн зангилаанд хавдар тархсан эсэхэд үндэслэн үе шатыг тогтоодог. Хөхний хорт хавдар ихэнхдээ үсэрхийлдэг эрхтнүүд болох цээж (уушги), элэг, яс зэргийг компьютер томографийн тусламжтайгаар шинжилдэг.

#### Мэс засал 
Хавдрын голомтыг авахдаа хөхийг суганы тунгалгийн зангилааны хамтаар мэс заслын аргаар тайрч авдаг. Хэрэв хөхний тодорхой хэсгийг авах бол хөхийг хадгалах хагалгаа лампэктома ( lumpectomy ) хийж дараагаар нь туяа эмчилгээ хийдэг. Хөхийг бүхэлд нь тайрч авахыг мастектоми гэж нэрлэдэг ( mastectomy )

#### Химиийн эмчилгээ: 
Химийн эмчилгээг ихэнхдээ туяа эмчилгээ хийгдэхээс өмнө хийдэг. Үүнийг хагалгааны өмнө хавдрын хэмжээг бууруулахад мэс засал болон туяа эмчилгээний дараа хавдар дахих эрсдэлтэй бол хэрэглэдэг. Түүнчлэн HER 2 эерэг эсвэл гормон эмчилгээнд хариу үзүүлэхгүй бол хими эмчилгээ хийгддэг.

#### Туяа эмчилгээ 
Хөх хадгалах мэс заслын дараа илрүүлээгүй үлдсэн хавдрын эсийг устгахын тулд туяа эмчилгээг хийхийг зөвлөдөг. Түүнчлэн суганы доорх тунгалгийн булчирхайг авсан, хавдар дахих магадлалтай эсвэл мастэктоми хийгдсэн бол хийх шаардлагатай байдаг. 

#### Гормоны эмчилгээ 
Гормон эмчилгээ нь хүний бие дэх эмэгтэй гормоны хэмжээг багасгах зорилготой эмэн эмчилгээ юм. Гормоны эерэг рецептортой хавдрын эсүүдийн ургалтыг удаашруулж, зогсооход дэмжлэг үзүүлдэг. 

#### Хөнгөвчлөх эмчилгээ
Хөнгөвчлөх эмчилгээ нь хорт хавдрын шинж тэмдгийг багасгаж амьдралын чанарыг сайжруулах өвдөлт намдаах зорилготой. 

## Хорт хавдрын тавилан
Тухайн өвчнөөс гарч болох үр дагаврыг тавилан гэнэ. Хөхний хорт хавдрын тавилан хавдрын үе шат, тухайн хүний нас, биеийн ерөнхий байдал, дасгал хөдөлгөөн хийдэг эсэх зэргээс тус тус хамаардаг.
Түгээмэл тохиолдддог хөхний хорт хавдрууд эрт оношлогдсон тохиолдолд тавилан сайтай байдаг. 

## Хөхний хорт хавдрын урьдчилан сэргийлэлт
Хэдийгээр хөхний хорт хавдраас урьдчилан сэргийлэх нотлогдсон арга байхгүй ч, согтууруулах ундааны хэрэглээг багасгах, биеийн жингийн зохистой хэмжээ зэрэг нь хөхний хорт хавдрын эрсдлийг бууруулдаг.

Удамших өндөр эрсдэлтэй эмэгтэйчүүдэд тамоксифен зэрэг даавар эмчилгээг 5 жилийн хугацаанд хийх нь зүйтэй. Генийн мутац бүхий хөхний хорт хавдрын өндөр эрсдэлтэй эмэгтэйчүүдэд 2 талын мастэктоми буюу хөх тайрах эмчилгээ хийх бололмжтой.


