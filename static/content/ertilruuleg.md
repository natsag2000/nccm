# Эрт илрүүлэг

Хорт хавдрыг эрт шатанд нь илрүүлж оношилбол эмчилгээний үр дүн төдий чинээ сайн байдаг. Ямар нэгэн шинж тэмдэг илэрч эхлэхээс өмнө зарим төрлийн хавдрыг илрүүлдэг шинжилгээнүүд байдаг. 

Манай улс үндэсний хэмжээнд 2012 оноос хөх болон умайн хүзүүний хорт хавдар, 2017 оноос элэгний хавдрын шалтгаан гепатит В, С-г илрүүлэх шинжилгээ хийж байна. Эдгээр үзлэг шинжилгээ өрх, сум, сум дундын эмнэлэгт эрүүл мэндийн даатгалаар үнэ төлбөргүй хийгддэг. 

Умайн хүзүү, хөхний хавдрын эрт илрүүлэг үзлэгт 30-60 насны /30,33,36,39,42,45,48,51,54,57,60/ бүх эмэгтэйчүүдийг 3 жилд 1 удаа өрхийн, сумын эрүүл мэндийн төвд хамруулж байна. Хөхний өмөнгөөр өвдөх эрсдэлтэй буюу урьд нь ээж эгч дүү буюу садан төрөл нь хөхний хавдраар  өвдөж байсан удамшлын өгүүлэлтэй эмэгтэйчүүдийг жил бүр үзлэгт хамруулдаг. 

Элэгний хорт хавдрын эрт илрүүлэг үзлэг буюу өвөрмөц оношилгооны арга (ЭХО үзлэг, цусанд АФП илрүүлэх шинжилгээ хийх болон бусад шинжилгээг) Нийгмийн даатгалын үндэсний зөвлөлийн 2017 оны 11 дүгээр тогтоолын дагуу 40-65 насны даатгуулагчдад хийдэг. 
