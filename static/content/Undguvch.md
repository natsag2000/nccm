# Өндгөвчний хорт хавдар 

### Өндгөвчний хорт хавдар гэж юу вэ?
Гурван төрлийн өндгөвчний хорт хавдар байдаг:
• Хамгийн түгээмэл тохиолдох хучуур эдийн хэлбэр (нийт тохиолдлын 90%) нь өндгөвчний гадаргуугийн эсүүдээс үүснэ
• Үр хөврөлийн эсийн хэлбэр (4% орчим)нь өндгөн эсүүдийг үүсгэдэг хөврөл эсүүдээс үүснэ. 
• Ховор тохиолддог стромын хэлбэр нь өндгөвчний дотор орших холбогч эдээс үүсдэг.

Өндгөвчний хорт хавдар нь Монгол Улсын эмэгтэйчүүдийн хавдрын дотор 7-р байрыг эзэлж байна.

2019 онд 107 тохиолдол бүртгэгдсэн байна. 

### Өндгөвчний хорт хавдар
Өндгөвчний хорт хавдар нь ихэвчлэн тодорхой өвөрмөц шинж тэмдэггүй байдаг боловч дараах шинж тэмдэг илэрч болно. 
Үүнд:
- Хэвлий цардайх
- Хоол идэхэд хүндрэлтэй эсвэл хурдан цадсан мэт мэдрэмж төрөх
- Ойр ойрхон, гэнэт шээх
- Нуруу, хэвлий эсвэл хэвлийн доод хэсгээр өвдөх
- Өтгөн хатах эсвэл гүйлгэх
- Сарын тэмдэг тогтмол бус болох
- Ядарч сульдах
- Хоол шингэхгүй байх 
- Бэлгийн хавьтлын үед өвдөх
- Шалтгаангүйгээр турах, жин алдах

 ### Өндгөвчний хорт хавдрын шалтгаан
 Хэдийгээр өндгөвчний хорт хавдрын шалтгаан тодорхойгүй боловч, доорх эрсдэлт хүчин зүйлүүд нөлөө үзүүлдэг. 
- Хөгшрөлт (50-аас дээш насны эмэгтэйчүүдэд үүсэх эрсдэл нэмэгддэг )
- Удамшил ( гэр бүлд хэн нэгэн өндгөвчний, хөхний, бүдүүн гэдэсний хавдар тусч байсан түүх )
- BRCA1, BRCA2 генийн өөрчлөлтүүд
- Хойд Европ, Еврей гаралтай 
- Сарын тэмдэг эрт ирэх (12-оос өмнөх насанд) эсвэл орой цэвэрших
- Хүүхэд төрүүлээгүй эмэгтэйчүүд
- Үргүйдэл
- 35-аас дээш насанд анхны хүүхдээ төрүүлэх
- Хэзээ ч жирэмслэлтээс сэргийлэх эм ууж байгаагүй
- Үр тогтолтын эсвэл зөвхөн эстроген даавар агуулсан гормон орлуулах эмчилгээ хийлгэж байсан. 
 
 ### Өндгөвчний хорт хавдрын оношилгоо
 Хэрвээ танд өндгөвчний хавдрын сэжигтэй шинж илэрвэл эмчид хандаж, уйланхай, хавдар болон бусад төрлийн эмгэг өөрчлөлтийг ялган оношлох зорилгоор дараах шинжилгээ хийлгэх хэрэгтэй. 
 Үүнд:
- Эмэгтэйчүүдийн дотуур үзлэг
- Цусны шинжилгээ (өндгөвчний хавдрыг маркер, CA125 илрүүлэх)
- Дүрс оношилгоо
- Хэв авиан шинжилгээ
- Компьютер томограф шинжилгээ
- РЕТ/ПЕТ шинжилгээ
- Шулуун гэдэсний дурангийн шинжилгээ
Дээрх шинжилгээний аргуудаар ямар нэгэн эмгэг өөрчлөлтийг илрүүлэх боловч хорт хавдрын онош тавих ганц арга нь эдийн шинжилгээ (биопси) юм. 

### Өндгөвчний хорт хавдрын эмчилгээ
#### Үе шат
Өнгөвчний хорт хавдар нь ихэнхдээ үсэрхийлсэн үедээ оношлогддог. Өндгөвчний хавдрын Олон Улсын Эх Барих Эмэгтэйчүүдийн Нийгэмлэгийн (International Federation of Gynaecology and Obstetrics) ангиллаар үе шатыг тодорхойлдог бөгөөд тухайн хавдрын төрөл, өндгөвчөөр хязгаарлагдсан эсвэл өндгөвчнөөс бага аарцгийн бусад эрхтэнд үсэрхийлсэн болон хэвлийн хананд ургасан эсэх, хэвлийд шингэнтэй эсвэл шингэнгүй эсэх зэрэгт суурилан тодорхойлдог байна. Компьютер томограф шинжилгээ болон цусны шинжилгээгээр СА125 маркерын шинжилгээ хийдэг. 

 #### Эмчилгээний төрөл
Эмчилгээ нь тухайн хавдрын төрөл болон хэмжээнээс хамаардаг. Хэсэг газрын хавдрыг мэс заслын аргаар авах нь үндсэн эмчилгээ байдаг бол хавдар их газрыг хамарсан бол голомтыг аль болох ойр орчмын эдтэй хамт өргөн хүрээг хамруулан тайрч авах шаардлага гардаг.
Хими эмчилгээнд ихэвчлэн цисплатин, карбоплатин, паклитаксел, доцетаксел зэрэг эмийг мэс заслын дараагаар хийдэг. Хавдрын эмчилгээг СА125 маркерын тусламжтайгаар хянана. Хими эмчилгээг венийн судсаар эсвэл хэвлийн хөндий рүү дусаалгаар, эсвэл хавсарч хийж болно. Хавдар өргөн тархсан бол хими эмчилгээг эхэлж хийдэг. Мэс заслын дараах хими эмчилгээний хариу урвалыг хэмжих боломжтой. Үр хөврөлийн эсийн хавдрыг РЕВ хими эмчилгээгээр (цисплатин, этопозид, биомицин) эмчлэх боломжтой.

#### Туяа эмчилгээ 
Хавдар үсэрхийлсэн хэвлий хэсэг, бусад хэсгүүдийг эмчлэх зорилгоор туяа эмчилгээ хийдэг. Дангаар нь эсвэл химийн эмчилгээний дараагаар хийж болдог. 

#### Хөнгөвчлөх эмчилгээ 
Өндгөвчний хавдрын үед хөнгөвчлөх эмчилгээ хийх шаардлагатай байж болно. Хөнгөвчлөх эмчилгээ нь шинж тэмдгийг багасгах замаар амьдралын чанарыг дээшлүүлэх зорилготой юм. Өндгөвчний хавдрын хөнгөвчлөх эмчилгээ нь хавдрын тархалтыг удаашруулахын зэрэгцээ өвдөлтийг намдааж, бусад шинж тэмдгийг багасгахад дэм болно. Эмчилгээнд туяа эмчилгээ, хими эмчилгээ болон эмийн бусад эмчилгээ ордог. 

### Өндгөвчний хорт хавдрын тавилан
Өндгөвчний хорт хавдрын тавилан нь хавдрын төрөл, үе шат, өвчтөний нас, оношлогдох үеийн биеийн ерөнхий байдал зэргээс хамаарна. 

### Өндгөвчний хавдрын урьдчилан сэргийлэлт
Энэ хавдраас урьдчилан сэргийлэх батлагдсан арга байдаггүй. Өндгөвчний хавдрын удамшилтай эмэгтэйчүүдийн өндгөвчийг бүрэн авах ажилбар нь хавдраас урьдчилан сэргийлэх арга болдоггүй. 
