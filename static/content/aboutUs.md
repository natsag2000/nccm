# Бидний тухай


ХАВДРЫН ҮНДЭСНИЙ ЗӨВЛӨЛ Нийгэмд үйлчлэх төрийн бус байгууллага нь 2014 онд байгуулагдсан ашгийн бус, сайн санааны байгууллага юм.

“Хавдрыг түүх болгохын төлөө хамтдаа” уриатай үйл ажиллагаагаа явуулдаг.

Бид үндсэн хоёр чиглэлээр үйл ажиллагаа явуулдаг:

+ __-  Хавдартай өвчтөнүүд, тэдний асран хамгаалагч нарт зорилтот хөтөлбөрүүд хэрэгжүүлэх замаар тусламж дэмжлэг үзүүлэх__
+ __-  Хүн амд хавдраас урьдчилан сэргийлэх, эрүүл амьдрах талаар эрүүл мэндийн боловсрол олгох, хавдрын эрсдэлт хүчин зүйлсийн талаар судалгаа хийх, нотолгоонд суурилсан бодлого шийдвэр гаргахад нөлөө үзүүлэх__

Манай ТББ-ын удирдах зөвлөлд анагаах ухааны, химийн, биологийн ухааны доктор зэрэг эрүүл мэндийн салбарт 10-30 жил ажилласан туршлагатай мэргэжилтнүүд багтдаг бөгөөд 50 гаруй сайн дурын ажилтантай.

2016 оноос Олон Улсын Хавдрын Хяналтын Байгууллага, 2018 оноос Евроазийн хүүхдийн хавдрын нийгэмлэг, Олон улсын Папиллома Вирусийн нийгэмлэг, 2023 оноос АНУ-ын Сэйнт Жүүд Глобалын Альянсын гишүүнээр ажиллаж байна.

Швейцарийн Олон Улсын Хавдрын Хяналтын Байгууллага, Австралийн Мурдокийн хүүхдийн судалгааны төв, Австралийн Хавдрын зөвлөл, АНУ-ын St.Jude-ийн хүүхдийн судалгааны төв, ALSAC сан, Билл Мэлинда Гэйтсийн сан, Макс сан, Канадын Лаурел сан, Өмнөд Африкийн Кэйп Тауны их сургууль, Английн Хавдрын судалгааны байгууллага, Францын Санофи Эспойр сан, Олон улсын Арслан Клуб, Монгол улс дах Австралийн элчин сайдын яам зэрэг байгууллагуудтай хамтран ажилладаг.

Бид Хүний папиллома вирусийн вакцин, умайн хүзүүний хавдрын эрт илрүүлэг, хүүхдийн хавдрын асуудлыг бодлогод оруулах, бүртгэлийг сайжруулах, өвчтөнүүдэд цогц дэмжлэг үзүүлэх нөлөөллийн ажлууд дээр анхааран ажилладаг.

2019 оноос дэргэдээ хөдөө орон нутгаас хотод эмчилгээнд ирсэн хавдартай өвчтөнүүд, тэдний ар гэрийнхэнийг түр байрлуулах Дарь Эхийн Өргөө өвчтөн байрлуулах төвийг нээж 4000 гаруй өвчтөн, асран хамгаалагч нарыг байрлуулсан байна. Өвчтөн тээвэрлэх хөтөлбөрийг 2020 оноос эхлүүлж бага оврын суудлын автомашинаар өвчтөнүүдийг тээвэрлэн дэмжлэг үзүүлж байна. Өвчтөн асран хамгаалагч нарт зориулсан цуврал ном, гарын авлагыг 2016 оноос эхлэн гаргаж 21 аймаг, 9 дүүргийн эмнэлгүүдээр 14,000 ширхэгийг үнэ төлбөргүй тараасан байна.
