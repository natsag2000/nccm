# Элэгний хорт хавдар 

## Элэгний хорт хавдар гэж юу вэ?

Элэгний анхдагч хорт хавдар гэдэг нь элгэнд эхэлж үүсдэг хорт хавдар юм. Дараах төрлийн хавдрууд байдаг:

Гепатоцеллюляр карцинома эсвэл гепатома гэдэг нь элэгний анхдагч хорт хавдрын хамгийн түгээмэл тохиолддог хорт хавдар бөгөөд элэгний гол эс (гепатоцит)-ээс үүсдэг.
Холангиокарцинома буюу цөсний сувгийн хорт хавдар нь цөсний сувгийн (элгийг цөсний хүүдий болон гэдэстэй холбодог) дотор ханын эсээс үүсдэг.
Ангиосаркома нь цусны судаснаас үүсдэг. Энэ төрлийн хорт хавдар нь тун цөөн хэдий ч 70-аас дээш насны хүмүүст ихэвчлэн тохиолддог.
Элэгний хоёрдогч хорт хавдар нь биеийн аль нэг хэсэгт үүсээд элгэнд үсэрхийлсэн байдаг. 
Хоёрдогч хорт хавдар нь анх эхэлж үүссэн байршлын дараа бичигддэг, жишээ нь гэдэсний хорт хавдраас үүссэн элэгний хоёрдогч хорт хавдар гм. Элэгний хоёрдогч хорт хавдар гэж хэлж байгаа нь элгэнд үсэрхийлсэн хорт хавдрын ямар нэг төрөл гэсэн утгатай юм.

2019 онд Монгол улсад 2184 хүн элэгний хорт хавдраар оношлогдсоны 1200 нь эрэгтэй, 984 эмэгтэй өвдөж, нийт хорт хавдрын 34,2%-г дангаараа эзэлж байна. 

## Элэгний хорт хавдрын шинж тэмдгүүд
Элэгний хорт хавдрын шинж тэмдгүүд нь ихэвчлэн хавдар томорч эсвэл хүндэрсэн үед л илэрдэг. Үүнд:

- Ядрах, сульдах
- Хэвлийн баруун дээд хэсэгт өвдөх
- Хэвлийгээр өвдөх эсвэл хэвлий цардайх
- Хоолны дуршил буурах, дотор муухайрах
- Турах
- Арьс, салст шарлах 
- Өтгөн өнгөгүй болох 
- Халуурах

## Элэгний хорт хавдрын шалтгаан
Элэгний В, С вирүсийн халдвараар удаан хугацаанд өвдөх нь (архаг халдвар) элэгний хорт хавдрын шалтгаан болдог. Энэ нь Монгол улсад зонхилон тохиолдож буй элэгний хорт хавдрын гол эрсдэлт хүчин зүйл юм.

Элэгний хорт хавдар үүсэхэд олон хүчин зүйлс нөлөөлж эрсдлийг нэмэгдүүлж байдаг. Тухайлбал:

- Элэг сорвижих
- Элэг өөхлөх эмгэг, гемахроматоз гэх зэрэг удамшлын өвчнүүд эсвэл альфа 1 антитрипсины дутагдал
- Чихрийн шижин хэв шинж 2
- Согтууруулах ундаа ихээр хэрэглэх
- Таргалалт
- Тамхи татах
- Зарим химийн бодисын нөлөөлөлд өртөх
 
 ## Элэгний хорт хавдрын оношилгоо
 Элэгний хорт хавдрыг оношлоход олон тооны шинжилгээ хийдэг.

#### Цусны шинжилгээ #### ( Blood test )
Цусны шинжилгээгээр элэгний үйл ажиллагаа цусны бүлэгнэлтийг шалгахаас гадна, хавдрын маркерууд ( AFP-альфа-фето-протейн) элэгний В эсвэл С вирүсийн халдвар, эсвэл удамшлын ямар нэгэн эмгэгтэй эсэхийг илрүүлнэ.

#### Хэвлийн хэт авиан шинжилгээ #### ( Ultrasound-ЭХО ) 
Элэгний анхдагч хорт хавдрыг илрүүлэхэд хамгийн өргөн ашигладаг арга бөгөөд хэт авиан шинжилгээгээр элгэн дэх эрүүл бус эдийн байрлал болон хэмжээг харж болдог.

#### Компьютер томограф (CT scan)
Компьютер томографийн шинжилгээ нь нэг цаг хугацаанд хэд хэдэн эрхтэний зургийг гурван хэмжээсээр харуулж мэс засал төлөвлөхөд тустай байдаг. Хорт хавдар үсэрхийлсэн эсэх мөн хортой эсэх болон хавдрын байрлал, хэмжээ, судасжилт зэргийг тодорхойлох боломжтой. 

#### Соронзон резонанст томограф (MRI scan)
Соронзон резонанст томограф нь биеийн хөндлөн зүслэгтийн нарийвчилсан зураг гарган, хавдрын байрлал, хэмжээ, цөсний сувгийн тогтоц, судасжилт зэргийг харуулна. 

#### Позитрон ялгаруулах цацраг туяаны шинжилгээ (PET-CT scan)
Элэгний хоёрдогч хорт хавдрын үед хамгийн өргөн хэрэглэдэг шинжилгээ бөгөөд гурван хэмжээст өнгөт зураг гарган хүний биен дэх хорт хавдрын байршлыг нарийн харуулна.

#### Эдийн шинжилгээ ( Биопси )- Biopsy
Эдийн шинжилгээ нь  дүрс оногшилгооны явцад хортой хавдар эсэх нь тодорхойгүй, голомтот өөрчлөлтийг микроскопоор шинжлэхийн тулд бага хэмжээний эдийн сорьц авахыг хэлнэ. 

Эдийн шинжилгээг хэсгийн мэдээгүйжүүлгийн дор нарийн зүүгээр эсүүдээс авах, эсвэл хэвлий нээх мэс ажилбарын үед ерөнхий мэдээгүйжүүлгийн дор эмч элэг болон эргэн тойрны эрхтэнээс эдийн сорьц авах зэрэг 2 янзаар авч болно. 

#### Бусад шинжилгээнүүд
Хэрэв танд элэгний хоёрдогч хавдар байвал анхдагч хавдар хаана эхэлсэнийг тодруулах зорилгоор бусад шинжилгээг хийнэ.

## Элэгний хорт хавдрын эмчилгээ
Элэгний анхдагч хорт хавдрын үед ихэвчлэн хими эмчилгээ болон абляци эмчилгээ хийдэг.
Элэгний хоёрдогч хорт хавдрын үед ихэвчлэн хими эмчилгээ эсвэл мэс заслыг хими эмчилгээтэй хавсруулан хийнэ.

#### Мэс засал ( Surgery )
Мэс заслаар элгийг тайрах эсвэл элэгний оронд донорын элэг шилжүүлэн суулгана.
Мэс засал нь хавдрын байрлал, хэмжээ, тооноос хамааран элэгний хорт хавдартай цөөн тооны хүнд хийхэд тохиромжтой байдаг.
Мэс заслаар элэгний хэсгийг тайрвал хэсэгчилсэн элэг тайрах ажилбар гэнэ. Уг мэс заслын дараа элэгний үлдсэн хэсэг нь гэмтээгүй бол өөрийгөө нөхөн төлжүүлж, хэдэн сарын дараа хэвийн хэмжээндээ хүртэл буцаж томордог. Хэрэв элэгний хоёр хэсэгт хоёуланд нь хавдар байвал эхний мэс заслыг хийж элэг эргэн төлжсөний дараагаар 2 дах үе шатны мэс заслыг хийдэг.   

Хэрэв элэгний хэсгийг тайрах боломжгүй байвал элэг шилжүүлэн суулгана. Элэг шилжүүлэн суулгахыг тухайн хүний биеийн байдал зэрэг олон хүчин зүйлийг тооцох шаардлагатай. Элэг шилжүүлэн суулгах боломжтой хэдий ч тохирох донор элэг олтол хүлээж, хугацаа алдаж болзошгүй. Хүлээх хугацаанд хорт хавдрыг хянах бусад эмчилгээг хийлгэх шаардлагатай.

#### Хорт хавдрын абляци эмчилгээ ( Tumor ablation )
Бага хэмжээтэй элэгний анхдагч хорт хавдрын үед ихэвчлэн абляци хийдэг. Элэгний хоёрдогч хорт хавдрын үед цөөн тохиолдолд хэрэглэнэ.
Хорт хавдрын абляци эмчилгээний хамгийн өргөн хэрэглэгддэг хэлбэр нь өндөр давтамжит радио долгион болон дулааны бичил долгион ашиглан хорт хавдрыг харуунаар түлж хорт хавдрын эсүүдийг устгадаг. Уг эмчилгээг хийхдээ арьсыг цоолон зүү оруулж (percutaneous ablation)   эсвэл мэс заслын үед хийнэ (ablation with surgery).

Илүү цөөн хэрэглэдэг абляци эмчилгээний төрөлд хавдрын голомтод спирт тарих ( RFA ) эмчилгээ ордог бөгөөд цэвэр спиртыг хавдар руу тарьж хорт хавдрын эсийг устгадаг. Түүнчлэн криотерапи буюу хөлдөөх мэс засал эмчилгээ хийж хорт хавдрын эсийг устгана.

#### Хими эмчилгээ- ( Chemotherapy )
Элэгний хорт хавдрын хэлбэрээс хамааран хими эмчилгээ хийж хавдрын өсөлтийг удаашруулж, хэмжээг багасгаж, устгах эмүүд хэрэглэж болно.

Хими эмчилгээг үе шаттай шахмал эм хэлбэрээр уух эсвэл судсаар тарих зэргээр хийнэ. Мэс засал, хөлдөөх эмчилгээ зэрэг бусад эмчилгээний дараа хавдрын  үлдсэн эсүүдийг устгах зорилгоор хийдэг. Биеийн бусад хэсэгт хорт хавдар үсэрхийлээгүй л бол анхдагч хорт хавдрын эмчилгээнд бараг хэрэглэдэггүй.

Хими эмчилгээ нь хорт хавдрын өсөлтийг удаашруулж, өвдөлтийг намдаадаг тул хөнгөвчлөх эмчилгээ байдлаар хэрэглэж болно. 

Хими эмчилгээг шууд хавдрын голомт руу тарих бол хими-эмболизаци ( ТАСЕ- судас бөглөх эмчилгээ ) гэдэг. Шууд хавдарт нөлөөлж байгаа тул хүчтэй эмийн бэлдмэлүүд хэрэглэж болно. Судас бөглөх эмчилгээг элэгний анхдагч хорт хавдрын үед ихэвчлэн хэрэглэдэг.

#### Биологийн эмчилгээ- ( Biological therapy )
Хорт хавдрын эсүүдийн өсөлт, үйл ажиллагааг зогсоох эсвэл бие махбодийн өөрийн дархлааны тогтолцоо хавдрын эсүүдийг устгахад нь туслах зорилготой эмчилгээний нэг төрөл юм. Элэгний анхдагч болон хоёрдогч хорт хавдрын аль алинд нь хэрэглэх ба хорт хавдрын бусад эмчилгээтэй хамт эсвэл дараа нь хэрэглэж болно.

#### Сонгомол дотоод туяа эмчилгээ (SIRT)- Selective internal radiation therapy 
Радиоэмболизаци буюу туяагаар бөглөх эмчилгээ нь элэгний хавдар руу цацраг идэвхит жижиг бөмбөлөг өндөр тунгаар хийнэ. Мэс заслаар авах боломжгүй элэгний анхдагч болон хоёрдогч хорт хавдрын үед хэрэглэнэ. 

#### Дурангаар стент суулгах- ( Endoscopic stent placement )
Хэрэв элэгний хорт хавдар цөсний хүүдий, цөсний цоргыг бөглөсөн бол элгэнд үүсэх цөсний хэмжээ ихсэх тул стент гэгдэх нарийн гуурс элгэн дотор тавьж зовиурыг багасгах, цөсийг гадагшлуулах зорилготой хэрэглэнэ. 

## Хөнгөвчлөх эмчилгээ- ( Palliative care )
Хөнгөвчлөх эмчилгээ нь хорт хавдрын шинж тэмдгийг багасгаж, амьдралын чанарыг сайжруулах өвдөлт намдаах зорилготой.

## Элэгний хорт хавдрын тавилан
Элэгний хорт хавдрын тавилан нь хавдрын үе шат өвчтөний нас, биеийн байдал, архаг хууч өвчин зэргээс хамаардаг.

## Элэгний хорт хавдраас урьдчилан сэргийлэх
- Элэнгий В,С вирүс илрүүлэх шинжилгээнд хамрагдах, халдвар авсан бол вирүсийн эсрэг эмчилгээнд хамрагдах
- Шүдний үзлэг, мэс ажилбар, гоо сайхан, шивээс зэрэг үйлчилгээ авахдаа багаж хэрэгслийн ариутгалыг шалгах 
- Элэгний В вирүсийн дархлаажуулалтанд хамрагдах 
